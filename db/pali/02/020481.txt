		  		รตนวคฺคสฺส  ปฐมสิกฺขาปทํ
	[๗๓๑]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ราชา  ปเสนทิ
โกสโล  อุยฺยานปาลํ  อาณาเปสิ  คจฺฉ  ภเณ  อุยฺยานํ  โสเธหิ
อุยฺยานํ  คมิสฺสามาติ ฯ  เอวํ  เทวาติ  โข  โส  อุยฺยานปาโล  รญฺโญ
ปเสนทิสฺส  โกสลสฺส  ปฏิสฺสุณิตฺวา  อุยฺยานํ  โสเธนฺโต  อทฺทส
ภควนฺตํ  อญฺญตรสฺมึ  รุกฺขมูเล  นิสินฺนํ  ทิสฺวาน  เยน  ราชา
ปเสนทิ  โกสโล  เตนุปสงฺกมิ  อุปสงฺกมิตฺวา  ราชานํ  ปเสนทึ
โกสลํ  เอตทโวจ  สุทฺธํ  เทว  อุยฺยานํ  อปิจ  ภควา  ตตฺถ
นิสินฺโนติ ฯ  โหตุ  ภเณ  มยํ  ภควนฺตํ  ปยิรุปาสิสฺสามาติ ฯ  อถโข
ราชา  ปเสนทิ  โกสโล  อุยฺยานํ  คนฺตฺวา  เยน  ภควา
เตนุปสงฺกมิ ฯ  เตน  โข  ปน  สมเยน  อญฺญตโร  อุปาสโก  ภควนฺตํ
ปยิรุปาสนฺโต  นิสินฺโน  โหติ ฯ  อทฺทสา  โข  ราชา  ปเสนทิ
โกสโล  ตํ  อุปาสกํ  ภควนฺตํ  ปยิรุปาสนฺตํ  นิสินฺนํ  ทิสฺวาน  ภีโต
อฏฺฐาสิ ฯ  อถโข  รญฺโญ  ปเสนทิสฺส  โกสลสฺส  เอตทโหสิ
นารหตายํ  ปุริโส  ปาโป  โหตุํ  ยถา  ภควนฺตํ  ปยิรุปาสตีติ ฯ
เยน  ภควา  เตนุปสงฺกมิ  อุปสงฺกมิตฺวา  ภควนฺตํ  อภิวาเทตฺวา
เอกมนฺตํ  นิสีทิ ฯ  อถโข  โส  อุปาสโก  ภควโต  คารเวน  ราชานํ
ปเสนทึ  โกสลํ  เนว  อภิวาเทสิ  น  ปจฺจุฏฺฐาสิ ฯ  อถโข  ราชา
