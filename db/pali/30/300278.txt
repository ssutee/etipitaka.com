ปทานุปุพฺพกเมตํ อิตีติ ตสฺมา ปารายนํ อิติ ฯ เตเนตํ วุจฺจติ
         อปารา ปารํ คจฺเฉยฺย       ภาเวนฺโต มคฺคมุตฺตมํ
         มคฺโค โส ปารคมนาย       ตสฺมา ปารายนํ อิตีติ ฯ
          [๕๗๐] ปารายนมนุคายิสฺสํ (อิจฺจายสฺมา ปิงฺคิโย)
                (ยถา อทฺทกฺขิ ตถา อกฺขาสิ)
                วิมโล ภูริเมธโส
                นิกฺกาโม นิพฺพโน นาโค
                กิสฺส เหตุ มุสา ภเณ ฯ
     [๕๗๑]   ปารายนมนุคายิสฺสนฺติ  คีตมนุคายิสฺสํ  กถิตมนุคายิสฺสํ  ๑
ลปิตมนุคายิสฺสํ      ภาสิตมนุคายิสฺสนฺติ      ปารายนมนุคายิสฺสํ      ฯ
อิจฺจายสฺมา    ปิงฺคโยติ   อิจฺจาติ   ปทสนฺธิ   ฯเปฯ   ปทานุปุพฺพกเมตํ
อิจฺจาติ   ฯ   อายสฺมาติ   ปิยวจนํ  ครุวจนํ  สคารวสปฺปติสฺสาธิวจนเมตํ
อายสฺมาติ   ฯ   ปิงฺคิโยติ   ตสฺส   เถรสฺส   นามํ   สงฺขา   สมญฺญา
ปญฺญตฺติ    โวหาโร   นามํ   นามกมฺมํ   นามเธยฺยํ   นิรุตฺติ   พฺยญฺชนํ
อภิลาโปติ อิจฺจายสฺมา ปิงฺคิโย ฯ
     [๕๗๒]   ยถา   อทฺทกฺขิ   ตถา  อกฺขาสีติ  ยถา  อทฺทกฺขิ  ตถา
อกฺขาสิ    อาจิกฺขิ    เทเสสิ    ปญฺญเปสิ    ปฏฺฐเปสิ   วิวริ   วิภชิ
อุตฺตานีมกาสิ   ปกาเสสิ   สพฺเพ   สงฺขารา  อนิจฺจาติ  ฯเปฯ  ยงฺกิญฺจิ
สมุทยธมฺมํ   สพฺพนฺตํ   นิโรธธมฺมนฺติ   ยถา   อทฺทกฺขิ   ตถา   อกฺขาสิ
อาจิกฺขิ   เทเสสิ   ปญฺญเปสิ   ปฏฺฐเปสิ   วิวริ   วิภชิ   อุตฺตานีมกาสิ
#๑ ม. กถิตมนุกถยิสฺสํ ภณิตมนุภณิสฺสํ ลปิตมนุลปิสฺสํ ภาสิตมนุภาสิสฺสนฺติ ฯ
